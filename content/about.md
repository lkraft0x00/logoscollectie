+++
title = "Over het project"
date = "2019-09-12"
menu = "main"
layout = "about"
+++

# Catalogiseren en documenteren van de collectie muziekinstrumenten van Stichting Logos

Stichting Logos, het Gentse onderzoeks- en productiecentrum voor experimentele muziek, beheert een omvangrijke collectie muziekinstrumenten en studioapparatuur. De meer dan 200 instrumenten zijn zeer hybride en staan soms ver van wat er traditioneel onder “muziekinstrument” verstaan wordt. Bouwtechnisch gezien vermengen ze technieken uit de traditionele instrumentenbouw, met elektrische/elektronische en digitale innovaties. Omdat er gebruik gemaakt wordt van verschillende soorten klankopwekking zijn sommige van deze artistieke objecten in hoge mate modulair. Ook de bespeling is doorgaans niet traditioneel. Zo worden sommige instrumenten bijvoorbeeld door het publiek bespeeld of aangestuurd via speciaal daarvoor ontwikkelde interfaces (beweging, geluid). Zodoende is de collectie, gebouwd over een periode van zo’n 45 jaar, een belangrijke getuige van de ontwikkelingen in de hedendaagse/nieuwe muziek enerzijds en van de filosofische en (muziek)esthetische opvattingen van hun maker, Godfried-Willem Raes, anderzijds.

Om de toekomst van de collectie te verzekeren en het beheer ervan te optimaliseren, zet de stichting nu actief in op het documenteren en beschrijven van de instrumenten. In een eerste fase ligt de focus alvast op de instrumenten die gebouwd zijn tussen 1970 en 1990: de elektronische en elektroakoestische instrumenten, de grote (straat)projecten en klanksculpturen.

Projectmedewerker Mattias Parent beschrijft de instrumenten op stukniveau, volgens de geldende wetenschappelijke standaarden. Het Brusselse Muziekinstrumentenmuseum stelde haar catalogus hiervoor ter beschikking. Onder meer vormelijke, materiaaltechnische, muziektechnische, beheersmatige en contextuele informatie (ontstaans- en gebruikscontext) worden via die weg gebundeld. Daarnaast creëert en verzamelt hij bijkomende documentatie, die niet zomaar in de catalogus opgenomen kan worden, maar die wel belangrijk is voor het langetermijnbeheer: bouwtekeningen, elektrische schema’s, richtlijnen voor het (de)monteren en onderhoud van de instrumenten, bedieningshandleidingen, de firmware van de gebruikte microprocessoren, een beschrijving van de software (die vaak specifiek ontworpen is voor de instrumenten of daarvoor aangepast), speeltechnieken, repertoire, klankillustraties, enz.

Op deze projectwebsite vind je alvast alle info. Daarnaast kan je de instrumenten ook terug vinden via Carmentis, de publiekscatalogus van de Koninklijke Musea voor Kunst en Geschiedenis, waartoe het Muziekinstrumentenmuseum behoort.
Stichting Logos wordt bij de uitvoering van dit project inhoudelijk begeleid door het Brusselse Muziekinstrumentenmuseum, expert Maarten Quanten en CEMPER. Voor financiële steun kan ze rekenen op de Vlaamse Overheid.

<!--
# Copyright

# Dankwoord

Matrix

# Links
## Partners
MIM
Matrix
Cemper
... (zie home)

-->